---
layout: post
title: 传世诗词
date: 2021-04-12
categories: 文学诗词
tags: [诗词，文学]
---

## 汉

#### 迢迢牵牛星-汉-两汉乐府
迢迢牵牛星，皎皎河汉女。
纤纤擢素手，札札弄机杼。
终日不成章，泣涕零如雨。
河汉清且浅，相去复几许。
盈盈一水间，脉脉不得语。

#### 敕勒歌
敕勒川，阴山下。
天似穹庐，笼盖四野。
天苍苍，野茫茫。
风吹草低见牛羊。

<!-- more -->
## 唐

#### 小儿垂钓-唐-胡令能
蓬头稚子学垂纶，侧坐莓苔草映身。
路人借问遥招手，怕得鱼惊不应人。

### 风-唐-李峤
解落三秋叶，能开二月花。
过奖千尺浪，入竹万竿斜。

#### 画-唐-王维
远看山有色，近听水无声。
春去花还在，人来鸟不惊。

#### 山居秋暝-唐-王维
空山新雨后，天气晚来秋。
明月松间照，清泉石上流。
竹喧归浣女，莲动下渔舟。
随意春芳歇，王孙自可留。

#### 登幽州台歌-唐-陈子昂
前不见古人，后不见来者。
念天地之悠悠，独怆然而涕下。

#### 咏柳-唐-贺知章
碧玉妆成一树高，万条垂下绿丝绦。
不知细叶谁裁出，二月春风似剪刀。

#### 回乡偶书二首其一-唐-贺知章
少小离家老大回，乡音无改鬓毛衰。
儿童相见不相识，笑问客从何处来。

#### 早春呈水部张十八员外-唐-韩愈
天街小雨润如酥，草色遥看近却无。
最是一年春好处，绝胜烟柳满皇都。

#### 赋得古原草送别-唐-白居易
离离原上草，一岁一枯荣。
野火烧不尽，春风吹又生。
远芳侵古道，晴翠接荒城。
又送王孙去，萋萋满别情。

#### 滁州西涧-唐-韦应物
独怜幽草涧边生，上有黄鹂深树鸣。
春潮带雨晚来急，野渡无人舟自横。

#### 采莲曲-唐-王昌龄
荷叶罗裙一色裁，芙蓉向脸两边开。
乱入池中看不见，闻歌始觉有人来。

#### 出塞-唐-王昌龄
秦时明月汉时关，万里长征人未还。
但使龙城飞将在，不教胡马度阴山。

#### 望洞庭-唐-刘禹锡
湖光秋月两相和，潭面无风镜未磨。
遥望洞庭山水翠，白银盘里一青螺。

#### 锦瑟-唐-李商隐
锦瑟无端五十弦，一旋一柱思华年。
庄生晓梦迷蝴蝶，望帝春心托杜鹃。
沧海月明珠有泪，蓝田日暖玉生烟。
此情可待成追忆，只是当时已惘然。

#### 无题-唐-李商隐
昨夜星辰昨夜风，画楼西畔桂堂东。
身无彩凤双飞翼，心有灵犀一点通。
隔座送钩春酒暖，分曹射覆蜡灯红。
嗟余听鼓应官去，走马兰台类转蓬。

#### 春晓-唐-孟浩然
春眠不觉晓，处处闻啼鸟。
夜来风雨声，花落知多少。

#### 过故人庄-唐-孟浩然
故人具鸡黍，邀我至田家。
绿树村边合，青山郭外斜。
开轩面场圃，把酒话桑麻。
待到重阳日，还来就菊花。

#### 悯农二首其一-唐-李绅
春种一粒粟，秋收万颗子。
四海无闲田，农夫犹饿死。

#### 悯农二首其二-唐-李绅
锄禾日当午，汗滴禾下土。
谁知盘中餐，粒粒皆辛苦。

#### 枫桥夜泊-唐-张继
月落乌啼霜满天，江枫渔火对愁眠。
姑苏城外寒山寺，夜半钟声到客船。

#### 登高-唐-杜甫
风急天高猿啸哀，渚清沙白鸟飞回。
无边落木萧萧下，不尽长江滚滚来。
万里秋风常做客，百年多病独登台。
艰难苦恨繁霜鬓，潦倒新停浊酒杯。

#### 望岳-唐-杜甫
岱宗夫如何，齐鲁青未了。
造化钟神秀，阴阳割昏晓。
荡胸生层云，决眦入归鸟。
会当凌绝顶，一览众山小。

#### 绝句四首其三-唐-杜甫
两个黄鹂鸣翠柳，一行白鹭上青天。
窗含西岭千秋雪，门泊东吴万里船。

#### 黄鹤楼-唐-崔颢
昔人已乘黄鹤去，此地空余黄鹤楼。
黄鹤一去不复返，白云千载空悠悠。
晴川历历汉阳树，芳草萋萋鹦鹉洲。
日暮乡关何处是，烟波江上使人愁。

#### 将进酒-唐-李白
君不见黄河之水天上来，奔流到海不复回。
君不见高堂明镜悲白发，朝如青丝暮成雪。
人生得意须尽欢，莫使金樽空对月。
天生我材必有用，千金散尽还复来。
烹羊宰牛且为乐，会须一饮三百杯。
岑夫子，丹丘生，将进酒，杯莫停。
与君歌一曲，请君为我倾耳听。
钟鼓馔玉不足贵，但愿长醉不复醒。
古来圣贤皆寂寞，惟有饮者留其名。
陈王昔时宴平乐，斗酒十千恣欢谑。
主人何为言少钱，尽须沽取对君酌。
五花马，千金裘，
呼儿将出换美酒，与尔同销万古愁。

#### 静夜思-唐-李白
床前明月光，疑是地上霜。
举头望明月，低头思故乡。

#### 朝辞白帝城-唐-李白
朝辞白帝彩云间，千里江陵一日还。
两岸猿声啼不住，轻舟已过万重山。

#### 赠王伦-唐-李白
李白乘舟将欲行，忽闻岸上踏歌声。
桃花潭水深千尺，不及汪伦送我情。

#### 望庐山瀑布-唐-李白
日照香炉生紫烟，遥看瀑布挂前川。
飞流直下三千尺，疑是银河落九天。

#### 古朗月行-唐-李白
小时不识月，呼作白玉盘。
又疑瑶台镜，飞在青云端。
仙人垂两足，桂树何团团。
白兔捣药成，问言与谁餐。
蟾蜍食月影，大明夜已残。
羿昔落九乌，天人清且安。
阴精此沦惑，去去不足观。
忧来其如何，凄怆摧心肝。

#### 黄鹤楼送孟浩然之广陵-唐-李白
故人西辞黄鹤楼，烟花三月下扬州。
孤帆远影碧空尽，唯见长江天际流。

#### 清平调其一-唐-李白
云想衣裳花想容，春风拂槛露华浓。
若非群玉山头见，会向瑶台月下逢。

#### 夜宿山寺-唐-李白
危楼高百尺，手可摘星辰。
不敢高声语，恐惊天上人。

## 宋

#### 昨夜雨疏风骤-宋-李清照
昨夜雨疏风骤，浓睡不消残酒，
试问卷帘人，却道海棠依旧。
知否，知否，应是绿肥红瘦。

#### 喜晴-宋-范成大
窗间梅熟蒂落，墙下笋出成林。
连雨不知出去，一晴方知夏深。

#### 小池-宋-杨万里
泉眼无声惜细流，树阴照水爱晴柔。
小荷才露尖尖角，早有蜻蜓立上头。

#### 晓出净慈寺送林子方-宋-杨万里
毕竟西湖六月中，风光不与四时同。
接天莲叶无穷碧，映日荷花别样红。

#### 春日-宋-朱熹
胜日寻芳泗水滨，无边光景一时新。
等闲识得东风面，万紫千红总是春。

#### 六月二十七日望湖楼醉酒其一-宋-苏轼
黑云翻墨未遮山，白雨跳珠乱入船。
卷地风来忽吹散，望湖楼下水如天。

#### 饮湖上初晴后雨其二-宋-苏轼
水光潋滟晴方好，山色空蒙雨亦奇。
欲把西湖比西子，淡妆浓抹总相宜。

#### 赠刘景文-宋-苏轼
荷尽已无擎雨盖，菊残犹有傲霜枝。
一年好景君须记，正是橙黄橘绿时。

#### 惠崇春江晚景其一-宋-苏轼
竹外桃花三两枝，春江水暖鸭先知。
蒌蒿满地芦芽短，正是河豚欲上时。

#### 夜书所见-宋-叶绍翁
萧萧梧叶送寒声，江上秋风动客情。
知有儿童挑促织，夜深篱落一灯明。


## 清

#### 村居-清-高鼎
草长莺飞二月天，拂堤杨柳醉春烟。
儿童散学归来早，忙趁东风放纸鸢。

#### 所见-清-袁枚
牧童骑黄牛，歌声振林樾。
意欲捕鸣蝉，忽然闭口立。


#### 舟夜书所见-清-查慎行
月黑见渔灯，孤光一点萤。
微微风簇浪，散作满河星。






